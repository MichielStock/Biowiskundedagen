**Voorwoord**

> *I have deeply regretted that I did not proceed far enough at least to understand something of the great leading principles of mathematics, for men thus endowed seem to have an extra sense.* - Charles Darwin

Wiskunde en fysica gaan samen als koffie en een speculooskoekje. Wiskunde en biologie staan echter minder bekend als evidente combinatie (want, zo beweren kwatongen, je gaat immers biologie studeren om zo weinig mogelijk wiskundevakken te zien). De Biowiskundedagen werden echter in het leven geroepen om het tegendeel te bewijzen: analyse, algebra en kansrekening horen, naast de microscoop, veldgids en periodiek systeem der elementen, steenvast thuis in het gereedschapskistje van de levenswetenschapper.

We hebben dit jaar gekozen voor twee projecten: **secundaire structuurbepaling van een eiwit** en **ziektevespreiding doorheen een sociaal netwerk**. Een datagedreven en een mechanistisch model, iets op micro- en iets op macroschaal, iets statisch en iets dynamisch. Er is een bewuste keuze gemaakt om het niveau van wiskundige toegankelijk te houden. Zo hoef je geen integralen op te lossen of complexe algebraïsche manipulaties uit te voeren om met biowiskunde te spelen. Vergis je echter niet! Deze twee projecten bevatten alle elementen die typisch doorlopen worden in een modelleercyclus: model opstellen, vereenvoudigingen doorvoeren, schatten van parameters, modelevaluatie, scenario's simuleren... Het zijn twee projecten waarin wij aan de vakgroep Wiskundig Modelleren actief onderzoek naar voeren. De wiskundige modellen zijn tot hun essentie gestripte versies van modellen die wij zelf gebruiken en ontwikkelen. Het zijn dan ook onderwerpen die concrete problemen oplossen (bio-ingenieurs zijn praktische mensen). Wiskunde speelt uiteraard ook een fundamentele rol in theoretische biologie, bijvoorbeeld om diversiteit van ecosystemen te verklaren.

Deze opdrachten in deze bundel zijn een combinatie van kleine berekeningen op papier en enkele simulaties op de computer. De computeropdrachten voeren we uit via [Jupyter notebook](https://jupyter.org/), een interactieve programmeeromgeving op maat van wetenschappers. Beide projecten zijn ondersteund door een kleine interactieve 'widget' die je toelaten om met de verschillende modellen te experimenteren. Daarnaast voorzien we ook enkele stukjes python code die je (mits wat ervaring in programmeren) in staat zouden moeten stellen de meeste berekeningen te reproduceren. De computer is de beste vriend van de wiskunde, aangezien je de eentonige berekeningen kan automatiseren en het je toelaat toe te spitsen op het probleem zelf.

We wensen je erg veel succes en veel plezier met deze oefeningen.

Michiel Stock, januari 2019

\pagebreak

**Biowiskunde-team 2018-2019**

- Jan Baetens
- Michiel Stock
- Laura Hoebeke
- Dimitri Boeckaerts
- Aisling Daly
- Karel Vermeulen
- Louis Coussement
- Jenna Vergeynst
- Elien Van de Walle
- Bram De Jaegher
- Peter Rubbens
- David Vanavermaete
- Tim Depraetere
- Liselotte De Ligne
- Joris Meys
- Michëal Ghijs
- Lander De Visscher
- An Schelfaut
- Laure Van Steenbergen
- Margot Vanhoubroeck
- Ruth Van den Driessche
- Tinne De Boeck
- Jan Roels

\pagebreak

\tableofcontents

\pagebreak
